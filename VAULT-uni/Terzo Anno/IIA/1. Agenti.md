## Agente
```ad-def
title: Agente
Un agente è qualsiasi cosa che può essere vista come entità che percepisce dal suo ambiente attraverso dei sensori e agisce su tale ambiente attraverso degli attuatori (sono situati, hanno abilità sociale e intenzionale).
- Usiamo il termine **percezione** per riferirci agli input percettivi dell'agente in un dato istante. 
- La sequenza di percezioni di un agente è la storia completa di tutto ciò che l'agente ha percepito. 
- In generale, la scelta dell'azione di un agente in un dato istante può dipendere dall'intera sequenza percettiva osservata fino a quel momento, ma non da qualcosa che non abbia percepito.
```

In termini matematici, diciamo che il comportamento di un agente è descritto dalla **funzione agente** che mappa una data sequenza di percezioni in un'azione.

$$f : \textit{sequenza percettiva} \to \textit{azione}$$

Internamente, la funzione di agente per un agente artificiale sarà implementata da un **programma agente**. È importante tenere distinte queste due idee:
- La funzione agente è una descrizione matematica astratta. 
- Il programma agente è un'implementazione concreta, eseguita all'interno di un sistema fisico.

```ad-note
title: Agente razionale
Un agente razionale è un agente che fa la cosa giusta. Quando un agente si trova in un ambiente, genera una sequenza di azioni in base alle percezioni che riceve. 
- Questa sequenza di azioni fa sì che l'ambiente passi attraverso una sequenza di stati. 
- Se la sequenza è desiderabile, allora l'agente si è comportato bene. 
- Questa nozione di desiderabilità è catturata da criterio di valutazione oggettivo che valuta qualsiasi sequenza di stati dell'ambiente (misura della prestazione).
```

La misura della prestazione è esterna e scelta dal progettista a seconda del problema considerando l’effetto desiderato sull’ambiente.
## Agente Razionale

```ad-def
title: Razionalità
Ciò che è razionale in un dato momento dipende da quattro fattori:
1. La misura di prestazione (che definisce il criterio di successo).
2. La conoscenza pregressa dell'ambiente da parte dell'agente. 
3. Le azioni che l'agente può eseguire (le capacità dell'agente).
4. La sequenza percettiva dell'agente.
```

```ad-def
title: Agente Razionale
Un agente razionale è un agente che, per ogni sequenza di percezioni, compie l’azione che massimizza il valore atteso della misura delle prestazioni, considerando le sue percezioni passate e la sua conoscenza pregressa.
```

Dobbiamo fare attenzione a distinguere tra razionalità e onniscienza. Un agente onnisciente conosce il risultato effettivo delle sue azioni e può agire di conseguenza; ma l'onniscienza è impossibile nella realtà. Non si pretendono perfezione e conoscenza del “futuro”, ma massimizzare il risultato atteso.

> La razionalità massimizza le prestazioni attese, mentre la perfezione massimizza le prestazioni effettive.

- Raramente tutta la conoscenza sull’ambiente può essere fornita “a priori” (dal programmatore).
- L’agente razionale deve essere in grado di modificare il proprio comportamento con l’esperienza (le percezioni passate).
- Può migliorare esplorando, apprendendo, aumentando autonomia per operare in ambienti differenti o mutevoli.

Se un agente si affida alle conoscenze pregresse del suo programmatore piuttosto che alle proprie percezioni, si dice che l'agente manca di autonomia.

```ad-def
Un agente è autonomo nella misura in cui il suo comportamento dipende dalla sua capacità di ottenere esperienza (e non dall’aiuto del progettista). Un agente il cui comportamento dipende esclusivamente dalla sua conoscenza pregressa è non autonomo e poco flessibile.
```
## Ambiente
```ad-def
Ambiente
Definire un problema per un agente significa caratterizzare l’ambiente in cui l’agente opera (ambiente operativo). I problemi vengono descritti PEAS:
- **P**erformance.
- **E**nvironment.
- **A**ctuators.
- **S**ensors. 
```

e.g Tassista

| Tipo di agente | Performance Measure (prestazione)                                                | Environment                            | Actuators                                                                             | Sensors |
| -------------- | -------------------------------------------------------------------------------- | -------------------------------------- | ------------------------------------------------------------------------------------- | ------- |
| Tassista       | Arrivare a destinazione, affidabile, sicuro, veloce, min. Benzina, max. Profitto | Strada, altri veicoli, pedoni, clienti | Sterzo, acceleratore, freni, frecce, clacson, schermo di interfaccia o sintesi vocale | Telecamere, sensori a infrarossi e sonar, tachimetro, GPS, contachilometri, accelerometro, sensori sullo stato del motore, tastiera o microfono        |

### Proprietà degli ambienti
Possiamo identificare delle caratteristiche per classificare gli ambienti. Queste caratteristiche determinano, in larga misura, come costruire e implementare l'agente. Un ambiente può essere:
- **Completamente vs parzialmente osservabile**. Se i sensori di un agente gli danno accesso allo stato completo dell'ambiente in ogni momento, allora diciamo che l'ambiente è completamente osservabile. L'ambiente è effettivamente completamente osservabile se i sensori rilevano tutti gli aspetti rilevanti per la scelta dell'azione; gli ambienti completamente osservabili sono convenienti perché l'agente non ha bisogno di mantenere uno stato interno per tenere traccia del mondo. Un ambiente può essere parzialmente osservabile a causa di sensori rumorosi e imprecisi o perché parti dello stato sono semplicemente assenti dai dati dei sensori.
- **Agente singolo vs multi-agente**. Un agente che risolve un cruciverba da solo è in un ambiente ad agente singolo, mentre un agente che gioca a scacchi è in un ambiente a due agenti (multi-agente). Nello specifico, un agente A (il tassista, per esempio) deve trattare un oggetto B (un altro veicolo) come un agente, o può essere trattato semplicemente come un oggetto? Il mondo può anche cambiare per eventi, non necessariamente per azioni di agenti.
- **Competitivo vs cooperativo**. Competitivo quando abbiamo due agenti che competono, gli scacchi sono quindi un ambiente multi-agente competitivo. Nell'ambiente di guida dei taxi, invece, evitare le collisioni massimizza la misura delle prestazioni di tutti gli agenti, quindi è un ambiente multiagente parzialmente cooperativo. La comunicazione emerge spesso come comportamento razionale negli ambienti multiagente; in alcuni ambienti competitivi, il comportamento randomizzato è razionale perché evita le insidie della prevedibilità.
- **Deterministico vs stocastico**. Ambiente deterministico se lo stato successivo è completamente determinato dallo stato corrente e dall’azione (e.g scacchi), si parla di ambiente stocastico quando esistono elementi di incertezza con associata probabilità (e.g guida, tiro in porta). Un ambiente è definito non deterministico si tiene traccia di più stati possibili risultato dell’azione (ma non in base ad una probabilità); si pianifica una situazione condizionale, come un automa non deterministico. Si portano avanti più rami degli if, tenendo conto di ognuno di essi.
- **Episodico vs sequenziale**. L'ambiente viene definito episodico se l’esperienza dell’agente è divisa in episodi atomici indipendenti, in ogni episodio l'agente riceve una percezione e poi esegue una singola azione. In particolare, l'episodio successivo non dipende dalle azioni compiute negli episodi precedenti; quindi pianificare è inutile. Invece in un ambiente sequenziale ogni decisione influenza le successive.
- **Statico vs dinamico**. In un ambiente statico il mondo non cambia mentre l’agente decide l’azione, non varia nel tempo. Invece un ambiente dinamico cambia nel tempo, va osservata la contingenza. Nel caso di ambiente dinamico, tardare equivale a non agire.
	- **Semidinamico**. Un ambiente viene definito semidinamico se l'ambiente in sé non cambia con il passare del tempo, ma la misura di performance dell'agente lo fa. e.g scacchi con tempo, abbiamo una componente relativa al tempo.
- **Discreto vs continuo**.
- **Noto vs ignoto**.
